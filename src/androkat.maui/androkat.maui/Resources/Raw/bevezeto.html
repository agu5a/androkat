	<h3>II. János Pál Pápa Keresztúti elmélkedések - Colosseum, 2000</h3>
	<h4>Bevezető imádság</h4>
    <div>"Ha valaki utánam akar jönni, tagadja meg magát, vegye föl keresztjét és kövessen engem" (Mt 16,24).</div>
    <div>Nagypéntek estéje van. Húsz évszázad óta az Egyház azért gyűlik össze ma, hogy Isten Fia földi vándorlásának utolsó lépteire emlékezzék, és azt átélje. Most, mint minden évben, a Rómában lévő Egyház a Colosseumhoz vonul, hogy Jézus nyomait kövesse, aki "keresztjét hordozva kiment az úgynevezett Koponyahelyre, amelynek héber neve Golgota" (Jn 1,17).</div>
    <div>Itt vagyunk a hagyomány szerint Isten Fia via crucisán, amely nem egyszerűen a könyörgések helye. Hisszük, hogy az Elítélt minden lépése, minden gesztusa és minden szava, meg mindazok, akik ott átélték és magukévá tették ezt a drámát, folytonosan hozzánk szólnak. Krisztus szenvedésében és halálában az Istenről és az emberről szóló igazság nyilatkozik meg.</div>
    <div>Ebben a jubileumi esztendőben különleges odafigyeléssel akarunk válaszolni ennek az eseménynek a tartalmára, hogy új erővel szóljon értelmünkhöz és szívünkhöz, váljék a kegyelem forrásává és hiteles részvétté.</div>
    <div>A részvét annyit jelent, egy rész a miénk. Mit jelent az, hogy Krisztus keresztjéből egy rész a miénk? Azt, hogy a Szentlélekben megtapasztaljuk a szeretetet, amely Krisztus keresztjében van elrejtve. Azt, hogy e szeretet fényénél ismerjük fel a mi saját keresztünket. Azt jelenti, hogy újra felvesszük a vállunkra és mindig ennek a szeretetnek az erejében haladunk előre... Haladjunk az életen át azt utánozva, aki "alávetette magát a keresztnek, anélkül, hogy a gyalázattal törődött volna, s most Isten trónjának jobbján ül" (Zsid 12,2).</div>
    <div><i>Könyörögjünk! Urunk, Jézus Krisztus, nyugtasd meg szívünket a te Lelked fényével, hogy amíg téged követünk a te utolsó utadon, ismerjük meg megváltásunk árát, és váljunk méltókká arra, hogy részesedjünk szenvedésed, halálod és föltámadásod gyümölcseiben. Általad, aki élsz és uralkodol mindörökkön örökké. Amen.</i></div>
