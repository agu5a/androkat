	<h3>VI. állomás: Veronika letörli Jézus arcát</h3>
    <div style="text-align:center;margin: 20px 0 20px 0;"><img src="6.png"></div>
    <div>Veronika nem található az evangéliumokban. Ez a név nem szerepel ott, jóllehet több asszony neve ismert, akik feltűntek Jézus körül. Lehet tehát, hogy a név azt fejezi ki, amit ez az asszony tett. A hagyomány szerint ugyanis a Kálvária felé vezető úton egy asszony utat tört magának a katonák között, akik kísérték Jézust, és egy kendővel letörölte Jézus arcáról az izzadságot és a vért. Ez az arc megmaradt a kendőbe vésve; egy hiteles visszaemlékezés, egy <i>"vera icona"</i>, egy igazi képmás. Ez kötődik Veronika nevéhez. Ha pedig ez így van, és gesztusa emlékezetessé teszi ezt az asszonyt, akkor magában foglalja <i>a róla szóló</i> legmélyebb igazságot is. - Egy nap, amikor Jézus környezetéből bírálták, Jézus megvédett egy bűnös asszonyt, aki illatos olajat öntött Jézus lábára és hajával törölte azt. Amikor Jézus észrevette, ezt mondta: "Miért bántjátok ezt az asszonyt? Ő jót tett velem (...). A testemre öntött kenetet temetésemre nézve tette" (Mt 26,10.12). E szavakat lehetne Veronikára is alkalmazni. Így mutatkozik meg az esemény mélységes mondanivalója. A világ megváltója Veronikának ajándékozza arcának egy hiteles másolatát. A kendő, amelyen rajta maradt Krisztus arca, számunkra üzenet. Bizonyos értelemben erre tanít: íme, minden felebaráti jótett, az igazi szeretet minden gesztusa elősegíti a világ megváltójához való hasonlóságot. A szeretet tettei nem múlnak el. A jóság, a megértés, a szolgálat minden gesztusa az ember szívében kitörölhetetlen jegyet hagy, amely mindig hasonlóbbá teszi ahhoz, aki "kiüresítette magát, és szolgai alakot vett föl" (Fil 2,7). Így formálódik azonosságunk, az <i>identitás</i>, az ember igazi neve.</div>
    <div><i>Úr Jézus Krisztus, aki elfogadtad egy asszony önzetlen szeretetének jelét, cserébe pedig megajándékoztad azzal, hogy nemzedékek emlékeznek nevével arcod vonásaira, engedd, hogy jótetteink, s mindazoké, akik majd utánunk fognak jönni, hasonlóvá tegyenek hozzád és gazdagítsák a világot a te végtelen szereteted újabb fölismerésével! Neked Jézus, aki az Atya dicsőségének kisugárzása vagy, tisztelet és dicsőség mindörökkön örökké. Amen.</i></div>
