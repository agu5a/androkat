<h3>Larry Richards: 'Légy férfi!' című könyvéből</h3>

<div>Most szeretném elmondani neked, hogyan kell jól gyónni. Először imádkozz a Szentlélekhez, hogy föltárja a szíved előtt a bűneidet, és kérd tőle a bűnbánat kegyelmét. Egyedül az Ő kegyelme által nyílhatsz meg egy új kezdetre.
</div>
<div>...először is meg kell kérdezned Őt. <b>"Mi rossz az életemben? Mi szomorít el Téged az életemben?"</b> A Szentlélek meg fogja adni a választ azáltal, hogy föltárja előtted a bűneidet. A Lélek, amely a megkeresztelkedésed óta benned él, megvilágosítja a szívedet. Meg kell engedned Istennek, hogy megvilágosítson téged. A legtöbben közülünk soha nem kérdezik meg Istent az életük hibáiról, mert túlságosan félnek attól, hogy a bűneikkel foglalkozzanak.
</div>
<div>...fontos, hogy mélyebbre menjünk a bűneink tüneteinél (pl. pletykáltam): <b>bűneink gyökereit kell feltárnunk</b>. Gyakorta csak bűneink külsődleges megjelenését vesszük szemügyre.
</div>
<div>Azt gondoljuk: "Ha tudnám kezelni életemnek ezt a területét, akkor minden rendben lenne." A tüneteink azonban sokkal inkább arról árulkodnak, hogy még nem teljesen adtuk át életünket az Istennek. Ahelyett hogy azt mondanánk: "Küszködök a káromkodással", inkább azt kellene mondanunk: "Küszködök a káromkodással, ezért még jobban át kell adnom az életemet Jézusnak". Oda kell állnunk a Szentlélek elé, és hagynunk kell, hogy megvilágosítson minket.<br>Nemcsak a bűneink tüneteit, amelyekkel megbántjuk Őt, hanem bűneink gyökereit is.
</div>
<div>A bűnbánat második lépése azután következik, hogy fölismertük bűneinket. Ezután <b>vállalnunk kell a felelősséget</b>, és meg kell gyónnunk őket egy papnak. Az, hogy nem akarunk gyónni menni, legtöbbször a saját gőgünkből fakad, ami valójában a legtöbb bűn gyökere. Itt az ideje az alázatnak és a gőgről való lemondásnak, mert lehet, hogy éppen ezáltal nyílik meg előttünk a gyógyulás kapuja!
</div>
<div>...amit Isten kér tőlünk, hogy <b>ne keressünk kifogásokat</b> a bűneinkre.</div>

<div>...amikor gyónni mész, azzal a szándékkal kell menned, hogy abbahagyod a további vétkezést. A megbánás azt jelenti, hogy megfogadod, leszámolsz a bűnnel. Ez a következő lépés. Mindig küszködni fogsz, amíg nem jutsz el a valódi bűnbánatra.<br>Valódi bűnbánatot kell tartanunk. A bűnbánó lélek azt jelenti, hogy eldöntjük, hogy miután a Szentlélek föltárta számunkra a bűneinket, és mi vállaltuk a felelősséget értük, leszámolunk a bűneinkkel. Amíg a bűn szándéka él a lelkünkben, addig nem tartottunk valódi bűnbánatot.
</div>
<div>Mondok egy példát. Valaki fél a repüléstől, és már egy éve házasságtörő viszonyban él. Ha ez az ember elmegy egy paphoz mielőtt fölszáll a repülőre és azt mondja: "Atya, házasságtörést követtem el, megbántam" - de a lelkében azt gondolja: "Ha túlélem ezt a repülőutat, visszamegyek a szeretőmhöz" -, akkor ez a gyónás nem érvényes. A lelke mélyén nem határozta el, hogy többé nem vétkezik. Ezért nem lehetséges megbocsátás sem !
</div>
<div>...ha gyónni megyek, akkor ezt kell mondanom: "Istenem, nem követem el többé ezt a bűnt. Bocsáss meg, de nekem nincs ehhez elég erőm. Megfogadom, hogy soha többé nem teszek ilyet, de nincs erőm megtartani a fogadalmat." A változtatás szándéka ott kell, hogy legyen. Gyöngeségünk miatt lehet, hogy újból elbukunk, de amíg az a szándékunk, hogy ismét vétkezzünk, addig még nem is foglalkoztunk igazán a bűneinkkel. A próbálkozás nem elég: nem fog működni. Isten kegyelméből ki kell mondanod: "Nem követem el többé ezt a bűnt." Ez az a pont, amikor valóban foglalkozol a bűneiddel, és elkezdheted a bűnbánatot.
</div>
<div>A gyónás és a bűnbánat őszinte szomorúságot von maga után. A második Korintusiaknak írott levél 7,10 így ír erről:<br>"Az <b>Istennek tetsző szomorúság</b> ugyanis üdvös töredelmet eredményez, s ezt senki sem bánja meg; a világ szomorúsága ellenben a halálba visz." Nem azért, mert rajtakaptak, vagy mert el kell szenvedned a büntetést.
</div>
<div>Isten maga a kegyelem, de ha gyónunk, akkor Istennek tetsző szomorúságot kell éreznünk. "Bocsáss meg, Uram, mert megbántottalak, téged, aki szeretsz engem, nem akarok fájdalmat okozni neked."
</div>
<div>Miután meggyóntad bűneidet egy papnak, hallgasd meg a tanácsát, majd végezd el az általa meghatározott penitenciát, amilyen gyorsan csak lehet. Ez új kezdettel fog megajándékozni téged, mert amikor gyónni mész, Jézus új életet ad neked, megszabadít a rabszolgaságból, megtisztít a bűneidtől, és kibékít téged az Atyával.
</div>
<div>A hagyományos katolikus tanítás szerint három dologgal szembesülünk a bűnnel való küzdelemben: a világgal, a testtel és az ördöggel.<br><b>A világ látásmódja.</b> Ez a gondolkodásmód a világot követi, és hozzá igazodik, ahelyett hogy Istent követné és az Ő akaratát teljesítené az életünkben. Ahányszor csak bekapcsolod a tévét, elárasztanak a világ hiedelmei.
<br><b>A testtel való küzdelemben</b> a saját szükségleteinkkel, a saját vágyainkkal, és a saját akaratunkkal szembesülünk. A bűn itt a fizikai vágyainkban és kísértéseinkben ölt testet.<br><b>Az ördög megkísérthet</b>, sanyargathat, vagy - ne adj' Isten - meg is szállhat minket. Nem hiszem, hogy minden csatánkat az ördöggel vívjuk meg, de arról meg vagyok győződve, hogy "ordító oroszlán módjára ott kószál mindenütt, és keresi, kit nyeljen el" (1Pt 5,8). Számolnunk kell vele! Ha mindennap elmondjuk Szent Mihály imádságát, akkor ellen tudunk állni a kísértéseinek.
</div>
<div>Jézus Isten szent igéjét nyomta le a Sátán torkán, ezért a Sátán eloldalgott. Jézus Isten igéjével győzte le a kísértést, ezzel megmutatta nekünk is, hogyan kell cselekednünk.
Ne fuss el! Ne mondd: "Gyönge vagyok," Ne mondd: "Félek az ördögtől." Szembe kell néznünk a Sátánnal, ha megkísért minket. Isten igéje ad nekünk hatalmat, hogy megtámadjuk vele a kísértőt. Vigyük magunkkal Jézus Krisztust és Isten igéjét minden kísértésbe. <b>Kérd Jézus jelenlétét a kísértésben!</b> Ő Isten Igéje, és sokkal erősebb, mint a Sátán. Ezt már bebizonyította.
</div>
<div>...ha egyszer megtaláltátok a bűneitek magját, keressétek ki, tanuljátok meg kívülről azokat a szent igéket, amelyek segítenek és nektek szembenézni ezekkel a vétkekkel. Ha kísértésbe esel, idézd fel ezeket az igéket, és nyomd le őket az ördög torkán. Így győzedelmeskedni fogsz.
<br>A Zsidókhoz írt levélben ez áll: "A bűn elleni küzdelemben még nem álltatok ellen a véretek ontásáig" (Zsid 12,4). Ez nem azt jelenti, hogy még nem haltatok meg. Ez azt jelenti, hogy még nem harcolsz teljes erődből Krisztusért. Még nem feszítettek keresztre Krisztussal együtt. Mindent Neki kell ajándékoznod, és Ő meg fog menteni téged. Urald önmagadat, és használd Isten igéjét! Ez segít neked majd a győzelemben, és a bűnbánó életben, ahelyett hogy gyöngének hinnéd magad. Jézusban erős vagy. Ne magadra és a saját gyengeségedre koncentrálj, hanem Krisztusra és az Ő erejére. <b>Isten vár rád</b>. Menj el gyónni, és vedd a bátorságot...  
</div>