	<h4>Gondolatok gyónók számára</h4>

	<h3>1. Isten terve rólam</h3>
	<div>Istennek szép terve van rólam. Az a terve, hogy Jézus
		kibontakozhassék bennem. Nekem e célért csak egyet kell tennem:
		mindenben teljesítenem az Ő akaratát.</div>
	<ul>
		<li>Él-e bennem a vágy, hogy Isten terve teljesüljön bennem?</li>
		<li>Hogy megtaláljam azt a hivatást, amire Isten szánt?</li>
		<li>Imádkozom-e ezért?</li>
		<li>Ne aggódjatok - mondja Jézus. Tudom-e rábízni magam Isten
			gondviselő szeretetére?</li>
		<li>Törekszem-e arra, hogy jobban megismerjem hitemet, s ezáltal
			Isten reám vonatkozó tervét?</li>
		<li>Szánok-e elegendő időt az Istennel való kapcsolat
			elmélyítésére? (Ima, szentírás, lelki olvasmányok, elmélkedések stb.
			- lelki vezetőmmel való megbeszélés alapján?</li>
		<li>Figyelek-e lelki vezetőm irányítására?</li>
		<li>Lelkiismeretem által a Szentlélek vezet, hogy Isten terve
			megvalósulhasson bennem. - Azonnal követem-e lelkiismeretem
			indításait? (Pl. hogy ne válaszoljak egy sértésre; ne nézzek meg
			valamit; első szóra engedelmeskedjek; reggel azonnal ugorjak ki az
			ágyból stb.)</li>
		<li>Kötelességeimet (hittan, tanulás, munka) becsülettel, örömmel
			végzem-e?</li>
		<li>Rendszeres vagyok-e az étkezésben - vagy gyakran torkoskodom?</li>
		<li>Cselekedeteim előtt néha megállok-e, hogy meggondoljam: most,
			itt hogyan tuddom teljesíteni Isten akaratát?</li>
	</ul>

	<h3>2. Jézus a testvérben</h3>
	<div>Isten első akarata, hogy szeressük Őt és embertársunkat.
		(Amit egynek teszünk, Neki tesszük.)</div>
	<ul>
		<li>Észrevettem-e Jézus jóságát embertársaimban? - Örömet
			szereztem-e nekik azzal, hogy megdicsértem a bennük levő jót? (Vagy
			sokszor megbíráltam őket?)</li>
		<li>Legalább olyankor, ha nehezemre esett mások szolgálata,
			gondoltam-e arra, hogy embertársaimban Jézust szolgálom?</li>
		<li>Azzal az elhatározással szoktam-e embertársaim közé menni
			(iskolába, hittanra, haza), hogy örömet akarok szerezni nekik? - Vagy
			inkább azzal az elvárással, hogy ők szerezzenek nekem örömet?</li>
		<li>Tudtam-e mások kedvéért lemondani akaratomról,
			elképzelésemről? - vagy minden áron ragaszkodom ahhoz?</li>
	</ul>

	<h3>3. Jézus a szenvedésben</h3>
	<div>Jézus a kereszten, majd elhagyottságában magára vette
		szenvedésünket. Azóta minden fájdalomban felismerhetjük Őt. Ha vele
		egyesülünk, minden szenvedés a feltámadásba vezet.</div>
	<ul>
		<li>Testi és lelki fájdalmaimban felismertem és köszöntöttem-e a
			szenvedő Jézust? Vele egyesülten örömmel ajánlottam-e fel
			szenvedésemet másokért?</li>
		<li>Hibáim, gyengeségeim érzetében felismertem-e az értük
			gyengévé lett Jézust? Így sikerült-e újrakezdenem az Ő erejében?</li>
		<li>Szenvedésemben, kedvetlenségemben gondoltam-e arra, hogy a
			sötétségből a szeretet vezet ki? (Jn 14,21; 1 Jn 3,14)</li>
		<li>Ha egy hibázó, bűnös embert láttam, gondoltam-e arra, hogy
			Jézus érte is meghalt? - Tudtam-e Jézus szemével nézni rá?</li>
		<li>Bármilyen fájdalommal, sötétséggel találkoztam,
			köszöntöttem-e ott is Jézust?</li>
	</ul>

	<h3>4. Szentháromságos küldetésem</h3>
	<div>Isten ajándékait, a szentségek kegyelmeit azért kapjuk, hogy
		használjunk vele másoknak; hogy ők is eljussanak Istenhez.</div>
	<ul>
		<li>Gondolok-e arra, hogy felelős vagyok embertársaimért? - Hogy
			úgy kell szeretnem őket, hogy Jézus megszülethessék és növekedhessék
			bennünk?</li>
		<li>Törekszem-e arra, hogy Jézus élhessen bennem? - Hiszen csak Ő
			tud bennem megtéríteni másokat!</li>
		<li>Törekszem-e arra, hogy hittanos társaim és köztem növekedjék
			a szeretet? - Hiszen Jézus azt akarja, hogy erről ismerje meg Istent
			a világ!</li>
		<li>Ha feszültség volt hittestvéreim és köztem, elkövettem-e
			mindent, hogy ez megszűnjék?</li>
		<li>Végzek-e valami konkrét szolgálatot keresztény közösségem
			(egyházközség, hittanosok) érdekében? - Vajon mit tehetnék még?</li>
	</ul>
	<div>
		Köszönöm, Uram, hogy megmutattad gyengeségemet és a Te Jóságodat.<br />
		Add, hogy erődből új életet kezdhessek!
	</div>